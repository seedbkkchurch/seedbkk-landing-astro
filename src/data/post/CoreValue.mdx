---
publishDate: 2025-11-16T00:00:00Z
author: Army
title: ค่านิยมหลักข้อเชื่อของคริสตจักรองค์กรคริสตจักรเมล็ดพันธุ์
excerpt: ค่านิยมหลักข้อเชื่อของคริสตจักรองค์กรคริสตจักรเมล็ดพันธุ์
category: News
image: ~/assets/images/e31bb869-91f3-43e4-936f-294e6a3d3983.png
---

## ค่านิยมหลักข้อเชื่อของคริสตจักรองค์กรคริสตจักรเมล็ดพันธุ์

1. ยึดหลักการในพระคัมภีร์
   เราเชื่อว่าพระคัมภีร์เดิมและพระคัมภีร์ใหม่ทุกคำในต้นฉบับนั้นพระเจ้าได้ดลใจให้มนุษย์เขียนขึ้น และทรงนำผู้เขียนโดยไม่มีข้อผิดพลาด จึงเป็นพระวจนะของพระเจ้า อันเป็นมาตรฐาน สำหรับความเชื่อและการดำเนินชีวิตของผู้เชื่อและเป็นแหล่งแห่งการสำแดงความจริงทุกประการ
2. ความเชื่อเรื่องพระเจ้า
   เราเชื่อว่าพระเจ้าเที่ยงแท้ผู้ทรงพระชนม์อยู่เป็นนิจ นิรันดร์ และเป็นผู้สร้างสิ่งสารพัดทั้งสิ้นมีพระองค์เดียว ทรงสำแดงพระองค์เป็นสามพระภาค คือ พระบิดา พระบุตร และพระวิญญาณบริสุทธิ์ ทั้งสามพระภาคนี้เท่าเทียมกันแต่มีหน้าที่แตกต่างกัน แต่ร่วมกันในการช่วยเหลือมนุษย์ให้รอดจากบาป
3. เชื่อเรื่องพระเยซูคริสต์เป็นพระเจ้า
   เราเชื่อว่าพระเยซูคริสต์เป็นพระบุตรของพระเจ้า ทรงปฏิสนธิโดยฤทธิ์เดชพระวิญญาณบริสุทธิ์อย่างเหนือธรรมชาติ ถือกำเนิดมาจากมาเรียหญิงพรหมจารีย์ พระองค์ทรงเป็นพระเจ้าแท้อย่างสมบูรณ์ และมนุษย์แท้อย่างสมบูรณ์ในเวลาเดียวกันทรงปราศจากบาปทั้งสิ้น ทรงสิ้นพระชนม์บนไม้กางเขนเพื่อไถ่บาปมนุษย์และทรงคืนพระชนม์ฝ่ายร่างกายจากความตายในวันที่สาม เพื่อให้พระประสงค์ของพระบิดาสำเร็จในเรื่องความรอดเพื่อคนทั้งปวงที่เชื่อจะรอดพ้นจากความบาป พระองค์ทรงเสด็จขึ้นสวรรค์ทั้งร่างกายของพระองค์ ขณะนี้พระองค์ทรงสถิตอยู่เบื้องขวาพระหัตถ์ของพระบิดา และวันหนึ่งในอนาคตจะเสด็จกลับมาด้วยพระองค์เองอีกเป็นครั้งที่สองเพื่อพิพากษาและรับผู้เชื่อในฐานะเจ้าสาวของพระองค์
4. พระวิญญาณบริสุทธิ์
   เราเชื่อว่าพระวิญญาณบริสุทธิ์ทรงเป็นพระเจ้า ผู้ดลใจมนุษย์ให้สำนึกบาปและกระทำให้บังเกิดใหม่สถิตอยู่ในผู้เชื่อทุกคน เพื่อให้ดำเนินชีวิตที่บริสุทธิ์และทรงประทานของประทานแก่ผู้เชื่อทุกคน ต่างๆ กันเพื่อช่วยในการดำเนินชีวิตและรับใช้พระกายของพระคริสต์ เราเชื่อว่าของประทานทุกอย่าง ที่มีอยู่ในพระคัมภีร์ยังมีอยู่ในคริสตจักร และควรได้รับการส่งเสริมให้ใช้เพื่อเสริมสร้างพระกาย การบัพติสมาในพระวิญญาณบริสุทธิ์ เป็นประสบการณ์ ที่มักจะเกิดขึ้นแยกจากประสบการณ์บังเกิดใหม่ เพื่อฤทธิ์เดชในการเป็นพยาน หมายสำคัญเบื้องต้นคือการพูดภาษาแปลกๆ ตามที่พระวิญญาณทรงโปรดให้พูด ในชีวิตคริสเตียน ผู้เชื่อทุกคนต้องดำเนินชีวิต ที่นบนอบ ต่อพระคริสต์ และยอมอยู่ใต้การควบคุม ของพระวิญญาณบริสุทธิ์ ทุกคนจึงควรเต็มล้นด้วยพระวิญญาณบริสุทธิ์ อยู่เสมอในการดำเนินชีวิตประจำวัน
5. ทูตสวรรค์และวิญญาณชั่ว
   เราเชื่อว่าพระเจ้าทรงสร้างทูตสวรรค์จำนวนมาก ทูตสวรรค์เหล่านี้ปราศจากบาปเมื่อถูกสร้าง แต่ลูซิเฟอร์ได้ตั้งใจทำผิดบาปจึงกลายเป็นมารซาตาน ทูตสวรรค์บางส่วนที่ติดตามซาตานจึงกลายเป็นผีวิญญาณชั่ว ซาตานกำลังครอบครองโลกแห่งความบาปนี้ แต่อย่างไรก็ตามมันไม่มีอำนาจเหนือพระเจ้า มันพยายามที่จะทำลายแผนการของพระเจ้าและชีวิตมนุษย์
6. มนุษย์
   เราเชื่อว่ามนุษย์คู่แรกถูกสร้างมาโดยปราศจากบาปในพระฉายของพระเจ้า ตามนุษย์คู่แรกทำบาปโดยความตั้งใจ ทำให้มนุษย์ทั้งปวงตกอยู่ในอำนาจความบาป และการกระทำบาป และจำเป็นต้องได้รับการไถ่โดยพระโลหิตของพระเยซูคริสต์ มิฉะนั้นแล้วจะถูกลงโทษให้พินาศ นิรันดร์ ในนรก
7. ความรอด
   เราเชื่อว่ามนุษย์ทุกคนจะรอดได้โดยพระคุณของพระเจ้าเพราะเขาเชื่อและวางใจในพระเยซูคริสต์และการไถ่บาปของพระองค์ มิใช่โดยความดีที่เขาทำ ความเชื่อและวางใจในพระคริสต์อย่างแท้จริงย่อมหมายถึงการมีท่าที ที่กลับใจต่อบาปและในที่สุดแสดงผลของการกลับใจใหม่ในชีวิตหลังจากการบังเกิดใหม่แล้ว
8. คริสตจักร
   เราเชื่อว่าคริสตจักรสากลประกอบด้วยคนที่เชื่อวางใจในพระคริสต์ทั่วโลก ทุกยุค ทุกสมัย รวมกันเป็น พระกายของพระคริสต์ แต่ในแต่ละท้องที่นั้นก็มีคริสตจักรท้องถิ่น ซึ่งประกอบด้วยผู้เชื่อที่มารวมกัน และจัดการประชุมเป็นประจำเพื่อนมัสการ ฟังคำสอนในพระวจนะสามัคคีธรรม เป็นพยาน ร่วมพิธีมหาสนิทและอธิษฐาน เป็นต้น โดยปรกติคริสเตียนทุกคนต้องเป็นสมาชิกของคริสตจักรท้องถิ่น
9. พิธีบัพติสมาและพิธีมหาสนิท
   เราเชื่อว่าพิธีบัพติสมาต้องปฏิบัติโดยวิธีจุ่มกายลงมิดน้ำ เพื่อแสดงเป็นสัญลักษณ์การตาย การถูกฝัง และการกลับคืนชีพของพระคริสต์ ผู้ที่จะรับการบัพติสมาต้องเป็นผู้เชื่อวางใจในพระคริสต์ โดยการบังเกิดใหม่แล้วเท่านั้น พิธีมหาสนิทเป็นพิธีระลึกถึงการตายของพระเยซู ซึ่งควรทำเป็นประจำอยู่เสมอ จนกว่าพระเยซูจะเสด็จกลับมา
10. การประชุมนมัสการ
    เราเชื่อว่าคริสเตียนต้องนมัสการพระเจ้าด้วยจิตวิญญาณและความจริง การนมัสการเป็นเรื่องการเห็นคุณค่าของพระเจ้าจึงต้องมีการแสดงออกถึงท่าทีในใจที่ถูกต้องต่อพระเจ้าดังนั้นการแสดงออกใดๆ ที่อยู่ในกรอบพระคัมภีร์ที่ช่วยให้เราเข้าใกล้พระเจ้าตลอดจนมีความปรารถนาและเห็นคุณค่าในการนมัสการพระเจ้า ควรได้รับการส่งเสริมและสนับสนุน ดังนั้นรูปแบบในการนมัสการจึงควรมีลักษณะคล้ายคลึงกับสิ่งที่ปรากฏในพระคัมภีร์ทั้งหมด เช่น การมีส่วนร่วมของสมาชิกในการนมัสการ การใช้เครื่องดนตรีในการนมัสการ การมีบรรยากาศเป็นอิสระ อย่างอยู่ในระเบียบในการแสดงออก ของการนมัสการในแต่ละบุคคล การใช้ของประทานในที่ประชุม เป็นต้น
11. การรักษาโรค
    เราเชื่อว่าโดยปรกติพระเจ้ามีพระประสงค์จะรักษาคริสเตียนที่ป่วยไข้ ยกเว้น ในเวลาที่พระองค์ทรงกำหนดให้เรา จากโลกนี้ไปอยู่กับพระองค์ คริสตจักรจึงถือปฏิบัติตามพระบัญชาของพระคริสต์ ที่สั่งให้สาวกรักษาคนเจ็บป่วยให้หายโรคโดยการอธิษฐานขอการบำบัดรักษาผ่านฤทธิ์เดชการอัศจรรย์ของพระองค์ อย่างไรก็ตาม เนื่องจากเราเชื่อว่าพระเจ้าปรารถนาจะรักษาโรคของเราเราจึงไม่ปฏิเสธการรักษาผ่านแพทย์และยารักษาโรคด้วย ยิ่งกว่านั้นเราเชื่อว่า การรักษาโรคของพระเจ้าโดยปรกติเกิดขึ้นทันทีทันใด แต่ในบางเวลาพระองค์มีพระประสงค์ในการรักษาโรคอย่างค่อยเป็นค่อยไป
12. การพิพากษานิรันดร์
    เราเชื่อว่ามนุษย์ทุกคนจะเป็นขึ้นมาจากความตายฝ่ายร่างกายในวันสุดท้าย คนที่เชื่อจะอยู่กับพระเจ้าในสวรรค์เต็มไปด้วยพระพรนิรันดร์ ส่วนคนที่ไม่เชื่อ จะได้รับการพิพากษาและรับโทษในนรกนิรันดร์

## นิมิต คริสตจักรเมล็ดพันธุ์กรุงเทพ (คริสตจักรลูก)

> “ เราจะเป็นส่วนหนึ่งในการพลิกฟื้นประเทศไทย ให้เป็นประเทศคริสเตียน ”

เบื้องหลังของนิมิตคริสตจักร
ผู้ก่อตั้งคริสตจักรมีภาระใจในการนำคนไทยมารู้จักพระเจ้า เพื่อเขาจะรอดจากบึงไฟนรกนิรันดร์ และเสริมสร้างเขาเหล่านั้นให้เติบโตในพระคริสต์ และช่วยเหลือแนะนำคนเป็นอันมากให้เข้าใจหลักการพระคัมภีร์และมีชีวิตส่วนตัวกับพระเจ้าในความเชื่อ และลักษณะชีวิตที่ดี เพื่อสามารถดำเนินชีวิตได้อย่างมีสันติสุขที่แท้จริง และมากไปกว่านั้นเมื่อผู้เชื่อมีชีวิตที่เปลี่ยนแปลง รู้ถึงน้ำพระทัยของพระเจ้าของพระเจ้าและความเข้าใจที่ลึกซึ่งในพระคริสตธรรมคัมภีร์ ไปจนถึงขั้นมีปรารถนาที่จะเป็นสาวกและรับใช้พระเจ้าและในการส่งต่อข่าวประเสริฐไปถึงผู้ที่ยังไม่เชื่อให้มากที่สุดเท่าที่จะทำได้สรุปเป็นหัวข้อได้ดังนี้

1. ประกาศข่าวประเสริฐ
   ยอห์น 3:16 เพราะว่าพระเจ้าทรงรักโลก จนได้ทรงประทานพระบุตรองค์เดียวของพระองค์ที่บังเกิดมา เพื่อผู้ใดที่เชื่อในพระบุตรนั้นจะไม่พินาศ แต่มีชีวิตนิรันดร์
2. สอนพระคัมภีร์
   2 ทิโมธี 3 16-17 พระคัมภีร์ทุกตอนได้รับการดลใจจากพระเจ้า และเป็นประโยชน์ในการสอน การตักเตือนว่ากล่าว การแก้ไขสิ่งผิด และการอบรมในความชอบธรรม เพื่อคนของพระเจ้าจะมีความสามารถและพรักพร้อมเพื่อการดีทุกอย่าง
3. ชีวิตที่เปลี่ยนแปลงโดยพระวจนะ
   2 โครินธ์ 5:17 เหตุฉะนั้นถ้าผู้ใดอยู่ในพระคริสต์ ผู้นั้นก็เป็นคนที่ถูกสร้างใหม่แล้ว สิ่งเก่าๆก็ล่วงไป ดูเถิด สิ่งสารพัดกลายเป็นสิ่งใหม่ทั้งนั้น
4. ออกไปทำตามพระมหาบัญชา
   มัทธิว 28:19-20 เพราะฉะนั้น ท่านทั้งหลายจงออกไปและนำชนทุกชาติมาเป็นสาวกของเรา จงบัพติศมาพวกเขาในพระนามของพระบิดา พระบุตร และพระวิญญาณบริสุทธิ์ และสอนพวกเขาให้ถือรักษาสิ่งสารพัดที่เราสั่งพวกท่านไว้ และนี่แน่ะ เราจะอยู่กับท่านทั้งหลายเสมอไป จนกว่าจะสิ้นยุค”
   กิจการ 1:8 แต่พวกท่านจะได้รับพระราชทานฤทธานุภาพ เมื่อพระวิญญาณบริสุทธิ์เสด็จมาเหนือท่าน และท่านทั้งหลายจะเป็นสักขีพยานของเราในกรุงเยรูซาเล็ม ทั่วแคว้นยูเดีย ทั่วแคว้นสะมาเรีย และจนถึงที่สุดปลายแผ่นดินโลก
5. ประกาศและสร้างสาวก
   (โคโลสี 1:28-29 พระองค์นี้แหละที่เราประกาศอยู่โดยการเตือนสติและสั่งสอนทุกคนด้วยสรรพปัญญา เพื่อว่าเราจะถวายทุกคนที่เป็นผู้ใหญ่แล้วในพระคริสต์ เพราะเหตุนี้ ข้าพเจ้าจึงตรากตรำต่อสู้ตามกำลังที่พระองค์ทรงทำกิจในตัวข้าพเจ้าอย่างมากมาย)
